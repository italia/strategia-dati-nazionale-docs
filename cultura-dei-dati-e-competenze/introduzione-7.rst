.. _introduzione-7:

Introduzione
============

La consapevolezza della quantità e della qualità dei dati effettivamente
disponibili consente alle organizzazioni di **prendere decisioni
migliori**, misurare la qualità delle iniziative intraprese e **fornire
servizi più efficaci**.

Sebbene il processo di raccolta, aggregazione e analisi dei dati non sia
una novità né per le aziende né per le amministrazioni pubbliche, la
quantità e la varietà di dati che esse utilizzano è notevolmente
cresciuta nel corso degli ultimi anni: ed un’ulteriore crescita è prevista per realizzare la Missione 1 del PNRR su “Digitalizzazione, innovazione, competitività, cultura e turismo”. 
		 	 	 		
L’ampliamento dei servizi digitali ai cittadini ed il miglioramento della loro accessibilità tramite l’introduzione di nuove piattaforme digitali andranno dunque accompagnati da interventi di supporto per l’acquisizione e l’arricchimento delle competenze digitali (in particolare quelle di base), realizzati nell’ambito della Missione 1 ma in coordinamento con le altre Missioni del PNRR.

In tale contesto la predisposizione di una Strategia Dati Nazionale 
risulta determinante per affrontare le profonde **lacune esistenti nel
nostro Paese sul tema dell’alfabetizzazione dei dati** (*data
literacy).* Dal superamento di tale limite dipende la capacità delle
amministrazioni pubbliche - ma anche delle imprese e degli individui -
di governare i profondi cambiamenti che la trasformazione digitale sta
portando in tutti i settori.

Nel settore specifico delle competenze si tratta di **adeguare la
formazione al ritmo degli sviluppi nella tecnologia e nella gestione dei
dati**, come previsto dalla Missione 1 Componente 1.2 del PNRR, (M1C1.2) “Modernizzazione della Pubblica amministrazione”, che prevede investimenti sul rafforzamento delle competenze del personale delle pubbliche amministrazioni centrali e locali (Investimento 2.3: Competenze e capacità amministrativa), oltre che la creazione di una Task force apposita (Investimento 2.2: Task force digitalizzazione, monitoraggio e performance). 

È registrabile, nel sistema formativo italiano, un evidente incremento di nuovi moduli e
insegnamenti su scienza dei dati, etica dei dati, analisi dei dati web,
intelligenza artificiale e big data: la sfida consiste nell'assicurare
che le amministrazioni pubbliche - e quindi i loro dirigenti - possano
compiere buone scelte su quali di queste competenze devono essere
dispiegate e in quali circostanze.

Ciò significa adattare la formazione dei dipendenti pubblici per
adeguarsi ai seguenti grandi cambiamenti:

-  gli specialisti esperti di dati sono aumentati e ora includono, ad
   esempio, esperti di analisi dei dati web ed esperti di rilevamento
   urbano (traffico, qualità dell’aria, etc.);

-  ci sono nuove fonti di dati la cui conoscenza è fondamentale per i
   moderni funzionari e amministratori pubblici, al di là del
   tradizionale ambito delle statistiche ufficiali;

-  i nuovi flussi di dati sono più voluminosi e più spesso problematici
   in termini di qualità rispetto ai tradizionali dati ufficiali.

Poiché tutti i cambiamenti sono in corso e in rapida evoluzione, è
importante assicurarsi che chi si occupa di formazione sia in grado di
adattare le proprie competenze alla nuova era.
