Approccio strategico
====================

Il coinvolgimento degli stakeholder dovrebbe avvenire in due momenti:

1. **coinvolgimento diretto di stakeholder** implicati nella costruzione
   della strategia - tipicamente amministrazioni pubbliche - attraverso
   la partecipazione ai tavoli di lavoro dedicati;

2. **consultazione aperta a soggetti esterni**, che potrebbe avvenire -
   in coerenza con le best practice internazionali - secondo una
   modalità definibile “a cerchi concentrici”, vale a dire una prima
   consultazione più ristretta e interattiva con un sotto-insieme di
   stakeholder, in genere quelli più direttamente coinvolti, e
   successivamente una platea più ampia di soggetti. Nella scelta dei
   soggetti per la consultazione più ristretta, si terrà conto anche del
   criterio della complementarietà rispetto al coinvolgimento diretto:
   ad es. se nella costruzione della strategia sono stati coinvolti
   principalmente i detentori di banche dati, nella consultazione vanno
   coinvolti i rappresentanti degli “utenti” delle stesse, cioè le
   amministrazioni che usano quei dati per erogare servizi o definire
   politiche. La consultazione più ampia avverrà presso tutte le
   amministrazioni e in generale presso le imprese e la società civile.

Vanno inoltre tenuti in considerazione, nel coinvolgimento degli
stakeholder, eventuali percorsi formali di approvazione del documento in
sedi istituzionali (ad es. la Conferenza Stato-Regioni).
