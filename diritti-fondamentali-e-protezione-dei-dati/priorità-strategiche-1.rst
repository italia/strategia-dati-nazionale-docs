.. _priorità-strategiche-1:

Priorità strategiche
====================

Si individuano le seguenti priorità strategiche:

1. **Privacy by design e privacy by default.** È opportuno che le
   tecnologie sviluppate mettano a disposizione degli utenti, che le
   utilizzeranno per conto delle PPAA, degli strumenti specifici che
   consentano il rispetto della normativa sulla privacy nell’utilizzo
   del servizio stesso. In altre parole, le soluzioni tecnologiche non
   saranno solo conformi al GDPR, ma anche dei veri e propri strumenti
   che aiuteranno sia i fruitori che gli erogatori a operare nel
   rispetto dei diritti fondamentali e della protezione dei dati.

2. **Trattamento automatizzato dei dati.** Rispetto all’eventuale
   impiego di un processo decisionale automatizzato relativo alle
   persone fisiche (compresa la profilazione), coerentemente con le
   altre fonti normative e strategiche menzionate, si ribadisce la
   necessità di rispettare il dettato dell’art. 22 GDPR in particolare
   rispetto al diritto dell'individuo:

   a. a non essere sottoposto a una decisione basata unicamente sul
      trattamento automatizzato, compresa la profilazione, che produca
      effetti giuridici che lo riguardano o che incida in modo analogo
      significativamente sulla sua persona;

   b. di ottenere l'intervento umano da parte del titolare del
      trattamento, di esprimere la propria opinione e di contestare la
      decisione.

3. **Glossario di definizioni ufficiali**. L'esigenza di creare delle
   definizioni chiare e condivise scaturisce dalla trasversalità della
   protezione dati unita alla necessità di classificare il dato in modo
   omogeneo nei diversi domini tematici. In particolare, andrebbero
   inserite le differenze tra dati aggregati e anonimizzati, e
   dettagliate le specifiche per condivisione, comunicazione e
   diffusione dei dati. L'utilizzo di una terminologia non definita
   sulla protezione dati comporta problemi sia nella stesura di una
   strategia che nella successiva interazione con l'autorità Garante
   della Protezione dei dati personali.

4. **Trasparenza**. Necessità di predisporre informative complete e
   autenticamente trasparenti.
