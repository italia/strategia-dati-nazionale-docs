Dati utili ai fini di ricerca
=============================

Introduzione

I dati rappresentano un patrimonio da valorizzare per promuovere
l’innovazione sociale e perseguire altre finalità pubbliche. La digitalizzazione e innovazione della PA e del sistema produttivo paese costituiscono infatti gli obiettivi di due delle componenti della Missione 1 del PNRR (M1C1 “Digitalizzazione, innovazione e sicurezza nella PA”, M1C2 “Digitalizzazione, innovazione e competitività nel sistema produttivo”). 

In tale processo di valorizzazione, gli **organismi pubblici di ricerca**, tra
cui le Università pubbliche, il CNR, l’ISTAT giocano un ruolo
fondamentale, che deve essere promosso.

Tali organismi, oltre ad attingere agli open data, possono aver
necessità di accedere a sottoinsiemi di dati chiusi: in questi casi
occorre una regolamentazione della condivisione che garantisca il
rispetto dei vincoli a cui essi sono sottoposti, tra cui quelli previsti
dal GDPR.

La Strategia Nazionale Dati incoraggia pertanto la realizzazione di
accordi, sia sotto forma di protocolli standard riconosciuti
universalmente, sia specifici per ciascun trattamento, che permettano
agli organismi pubblici di ricerca di condurre analisi e studi con
finalità pubblica nel rispetto dei diritti e delle libertà fondamentali.

Obiettivi e azioni

Un obiettivo centrale della presente strategia è rendere più
**sistematico**, **sostenibile**, **trasparente** e **responsabile**
l’accesso a dati di interesse da parte della ricerca pubblica, siano
essi dati aperti, dati del settore pubblico, o dati privati di
potenziale interesse per fini di ricerca.

Raggiungere questo obiettivo richiede la progettazione di processi che
riducano le barriere oggi presenti.

Per facilitare l’accesso ai dati da parte degli organismi pubblici di
ricerca si identificano in particolare le seguenti azioni:

-  Sostegno per la ricerca pubblica da parte dell’organizzazione
   nazionale di data governance;

-  Monitoraggio della domanda di dati da parte di enti di ricerca
   pubblici, di accreditati consorzi sostenuti dal finanziamento
   pubblico alla ricerca (nazionale, europeo, etc.), e di accreditati
   consorzi di ricercatori del settore pubblico;

-  Coordinamento dell’accesso privilegiato da parte della ricerca
   pubblica ai dati della pubblica amministrazione (qualora i dati
   necessari non siano aperti né lo possano diventare) e/o ai dati di
   fornitori privati / commerciali;

-  Sviluppo di contratti standard fra università / enti di ricerca e
   fornitori di dati chiusi / privati / commerciali;

-  Sostegno alla riproducibilità dei risultati della ricerca basata sui
   dati, con incentivi per il rilascio di dati aperti qualora questo sia
   possibile, secondo i principi dell’open science [1]_;

-  Sostegno allo sviluppo e all’adozione da parte della ricerca pubblica
   di tecniche di analisi di dati che minimizzino i rischi d’uso di dati
   personali, sensibili o commerciali;

-  Comunicazione di storie di successo e condivisione di “best
   practices” nella comunità della ricerca pubblica.

A titolo di esempio rispetto ai benefici che l’utilizzo dei dati per
ricerche con finalità pubblica può arrecare, in questo capitolo si
analizza un caso studio specifico, che riguarda il monitoraggio ed il
contrasto del fenomeno della dispersione scolastica.

.. toctree::
  :maxdepth: 3
  :caption: Indice dei contenuti

  dati-utili-ai-fini-di-ricerca/dati-utili-al-contrasto-della-dispersione-scolastica-e-formativa.rst

.. [1]
   https://ec.europa.eu/info/research-and-innovation/strategy/strategy-2020-2024/our-digital-future/open-science_en
