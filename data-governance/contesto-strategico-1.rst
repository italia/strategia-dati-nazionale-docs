.. _contesto-strategico-1:

Contesto strategico
===================

L’analisi delle strategie nazionali di sette paesi ha evidenziato alcuni
punti in comune:

-  la presenza di linee guida nazionali per la digitalizzazione delle
   PA;

-  la creazione di interoperabilità semantica;

-  la richiesta di una sempre maggiore condivisione dei dati e la spinta
   verso una transizione digitale del sistema pubblico più rapida ed
   efficace.

Per citare alcuni esempi, il Canada ha istituito un Ministero per la
Governance Digitale ed elevato il rango del Chief Information Officer
alla posizione di Vice-ministro. Il Regno Unito ha concentrato la sua
strategia di governance digitale su azioni volte a creare, sia tra i
cittadini sia tra organismi della PA, una cultura che vede la
condivisione dei dati come una risorsa e non come un rischio, prevedendo
degli incentivi appositi. Infine, l’Australia ha lavorato per ottenere
definizioni comuni in ambito dati tra i diversi comparti della PA e per
adottare delle procedure standard e dei principi di qualità condivisi.

A livello nazionale, il punto di riferimento principale per la strategia
dati è il `Piano Triennale per l’informatica della Pubblica
Amministrazione <https://docs.italia.it/italia/piano-triennale-ict/pianotriennale-ict-doc/it/2020-2022/executive_summary.html>`__,
che identifica tre principali attori:

1. **lo** **Stato centrale** che definisce a livello nazionale regole,
   standard e realizza piattaforme abilitanti che ottimizzano
   investimenti;

2. **le amministrazioni** - centrali e locali – che sviluppano servizi
   secondo le proprie specificità utilizzando competenze interne e/o di
   mercato;

3. **il settore privato** che programma investimenti di lungo periodo e
   sfrutta nuove opportunità di mercato creando soluzioni che si
   integrino con le piattaforme nazionali.

L’obiettivo del Piano Triennale è quello di ri-focalizzare la spesa
delle amministrazioni, migliorare la qualità dei servizi offerti a
cittadini e imprese e degli strumenti messi a disposizione agli
operatori della PA. Inoltre il Piano mette in luce il tema della
governance multilivello, la quale prevede una gestione a livello locale
di obiettivi e servizi ed una misurazione a livello centrale dei
risultati raggiunti. Il Piano triennale e la strategia nazionale si
basano sul concetto di Open Data (dati di tipo aperto), tema già
affrontato nel 2017 nelle `Linee guida nazionali per la valorizzazione
del patrimonio informativo
pubblico <https://docs.italia.it/italia/daf/lg-patrimonio-pubblico/it/stabile/executivesummary.html>`__.
