.. _problematiche-da-indirizzare-3:

Problematiche da indirizzare
============================

La comunicazione COM(2020)66 del 19 febbraio 2020 da parte della
Commissione europea riguardante la “Strategia europea per i dati” ha
prefissato un target di scenario futuro sui dati avente come obiettivo
la creazione di uno **spazio unico europeo** - mercato unico di dati -
che contenga dati provenienti da tutto il mondo e che segua i dettami
tecnici di interoperabilità e di scambio transfrontaliero, in
ottemperanza alle norme europee che regolano la privacy, la tutela dei
dati personali e il diritto alla concorrenza.

Per il raggiungimento di un mercato unico di dati, la Commissione
europea ha individuato alcuni elementi di criticità in cui si dovranno
prevedere degli interventi e successivamente ha delineato alcune azioni
da attuare. Per quanto riguarda la disponibilità dei dati il documento
evidenzia criticità relativamente a:

-  uso di informazioni del settore pubblico da parte delle imprese
   (condivisione dei dati tra pubblica amministrazione e imprese –
   government-to-business, G2B) e degli enti di ricerca e del terzo
   settore per finalità pubbliche;

-  condivisione e utilizzo di dati detenuti da privati da parte di altre
   imprese (condivisione dei dati tra imprese – business-to-business,
   B2B);

-  utilizzo di dati detenuti da privati da parte delle autorità
   pubbliche (condivisione dei dati tra imprese e pubblica
   amministrazione – business-to-government, B2G).

Essendo i dati una risorsa sociale ed economica di primaria importanza,
occorre affrontare una serie di questioni politiche trasversali. Molte
di esse sono incentrate sulla comprensione e la gestione del valore,
della proprietà e dei flussi di dati, sulla protezione dei dati
personali (anche oltre i confini nazionali), sul potenziale di
concentrazione dei dati nonché su rischi e opportunità delle nuove
frontiere digitali, tra cui *machine learning* e intelligenza
artificiale. Alcuni punti d’attenzione:

-  **la disponibilità dei dati**, in particolare in termini di
   riutilizzo, deve essere bilanciata con le questioni afferenti a
   costi, privacy e prevenzione degli usi impropri;

-  **metadati**: è sempre opportuno dare la giusta attenzione alla
   metadatazione, con particolare riguardo ai:

   -  metadati di catalogo, finalizzati a descrivere e documentare i
      dati in un catalogo ai fini della ricerca dei dati stessi;
      attualmente in Italia sono disponibili il profilo di metadatazione
      DCAT-AP_IT, utilizzato per il catalogo dei dati aperti, che potrà
      essere aggiornato nel contesto delle attività dell’organismo di
      Governance e il profilo INSPIRE_RNDT per i dati territoriali,
      recentemente aggiornato nel contesto della Consulta nazionale
      INSPIRE in coerenza con i regolamenti europei di implementazione
      della stessa direttiva INSPIRE;

   -  metadati di dominio, che riflettono le peculiarità della tipologia
      di dati cui si riferiscono;

-  **standard e pratiche tecniche**: la capacità delle grandi
   multinazionali tecnologiche di gestire e valorizzare anche tramite
   meccanismi di Intelligenza Artificiale enormi quantità di dati, e la
   concentrazione del potere informativo che ne deriva, pone problemi
   non solo giuridici, ma anche tecnici. La creazione di standard
   tecnologici condivisi e rispettosi dei diritti digitali e della
   neutralità tecnologica è più lenta e onerosa - quindi commercialmente
   meno efficiente - delle soluzioni proposte dagli incumbent, tanto che
   sempre più spesso soluzioni commerciali non interoperabili assurgono
   a standard de-facto. Pare opportuno indirizzare gli sforzi verso
   obiettivi raggiungibili nel breve periodo, piuttosto che immaginare
   soluzioni molto onerose e che potrebbero richiedere tempi
   lunghissimi, al termine dei quali la realtà è radicalmente mutata;

-  **definire la proprietà del dato e i regimi di responsabilità
   relativi** ;

-  **incentivi e modelli di reciprocità**: i sistemi di ricompensa o di
   sanzioni attualmente motivano la pubblicazione e non attribuiscono
   sufficiente valore alla condivisione dei dati; gli erogatori di dati
   possono sostenere i costi della fornitura di dati aperti mentre gli
   utenti ne accumulano i benefici, questo richiede modelli di business
   che possano sostenere impegni finanziari a lungo termine, in
   particolare per i dati di ricerca aperti;

-  **costruire capacità umane e istituzionali**: sono necessarie
   competenze lungo l'intera catena del valore dei dati, comprese le
   capacità di gestione dei dati, le capacità di cura con gli
   amministratori dei dati e l'alfabetizzazione dei dati tra gli utenti;

-  per quanto concerne il tema delle **licenze sui dati di tipo
   aperto**, la strategia nazionale, in linea con quanto previsto anche
   nel recente Piano triennale 2020-2022, definisce per i dati di tipo
   aperto, laddove sussistono le condizioni, l’utilizzo di una licenza
   unica nazionale. A tal fine, in coerenza con quanto previsto dalla
   Commissione Europea per i propri documenti si ritiene di adottare, in
   linea generale, la licenza Creative Commons Attribuzione - CC-BY
   nella versione più recente (attualmente la 4.0), o in alternativa la
   licenza Creative Commons Donazione al Pubblico Dominio - CC-0 1.0 per
   dati grezzi, metadati o documenti che abbiano natura simile. Peraltro
   questa indicazione è già promossa da AgID con le Linee guida sulla
   Valorizzazione del patrimonio informativo pubblico [1]_. Resta ferma
   la possibilità di adottare una diversa tipologia di licenza sulla
   base di particolari e motivate necessità.

Il tempo e le risorse dedicati a ricercare i dati e capire se possano
essere utilizzati per una finalità particolare rappresentano un ostacolo
decisivo allo sfruttamento ottimale dei dati disponibili. Si deve quindi
procedere nella direzione di fornire descrizioni dei dati attraverso
metadati di catalogo (per agevolare la ricerca) e metadati di dominio
che possano descrivere specificatamente le diverse tipologie di dati
secondo i relativi standard di riferimento.

Nell’ambito poi dei diversi domini, le amministrazioni responsabili ai
differenti livelli (centrale, regionale e locale) condividono attività
finalizzate alla definizione delle relative ontologie di riferimento.

.. [1]
   Commission decision C(2019) 1655 final del 22 febbraio 2019
