.. _introduzione-4:

Introduzione
============

L’art. 50 del CAD è dedicato alla disponibilità dei dati delle pubbliche
amministrazioni. Tratta il requisito fondamentale che i dati della
pubblica amministrazione devono rispettare affinché sia possibile
l’accesso e la fruizione dei dati stessi in coerenza con le policy di:

-  condivisione dei dati tra pubbliche amministrazioni, per finalità
   istituzionali;

-  riutilizzo dei dati da parte di chiunque, per finalità anche
   commerciali, nel contesto dei principi e delle norme che regolano i
   dati di tipo aperto.

Condividere i dati delle PA per fini istituzionali è necessario in
quanto espressamente previsto dal citato articolo 50 del CAD. In
aggiunta, abilitare una condivisione più ampia consente di
razionalizzare i dati e minimizzare i rischi legati alla loro
duplicazione, realizzando un contesto di piena disponibilità dei dati
tra pubbliche amministrazioni e dando attuazione concreta al principio
*Once Only* che consente:

-  una migliore relazione con i cittadini, evitando di chiedere loro
   informazioni o dati già in possesso della PA;

-  un recupero di efficienza da parte della stessa PA che, attraverso la
   disponibilità dei dati, evita la duplicazione di attività finalizzate
   alla ri-produzione di dati già esistenti;

-  un evidente beneficio in termini di qualità e dei controlli di
   accesso ai dati, avendo un’unica fonte di gestione del dato.

A tale riguardo giocano un ruolo strategico le basi di dati di interesse
nazionale, definite dall’articolo 60 del CAD: si tratta di basi di dati
omogenee per tipologia e contenuto, rilevanti per lo svolgimento di
procedimenti amministrativi di competenza di diverse amministrazioni per
l’assolvimento dei propri compiti.

La policy di “riutilizzo” dei dati (*Open Data*), consente invece il
riutilizzo dei dati da parte di chiunque e per qualunque scopo, anche
per fini commerciali e di ricerca. L’art 52 del CAD ha introdotto il
principio “\ *open by default*\ ” relativamente ai dati pubblicati dalle
pubbliche amministrazioni “con qualsiasi modalità, senza l’espressa
adozione di una licenza”. Tali policy sono ovviamente limitate ai dati
conoscibili da chiunque, tenendo conto dei casi di non applicabilità e
delle norme di salvaguardia contemplate dalla direttiva *Public Sector
Information* e dalla relativa norma di recepimento. L’apertura dei dati
pubblici (in generale i dati conoscibili da chiunque) per il loro
riutilizzo è un’azione specifica prevista nell’ambito del Mercato Unico
Digitale (Digital Single Market), primo pilastro dell’Agenda Digitale
Europea, volto a sfruttare al meglio il potenziale delle tecnologie
dell’informazione e della comunicazione per favorire l’innovazione, la
crescita economica e la competitività. In tale contesto emerge la
tematica relativa alla scelta delle licenze da utilizzare, che
rappresenta il requisito giuridico che definisce i vincoli di utilizzo
dei dati impattando così sugli obiettivi della strategia.

La qualità dei dati rappresenta l’abilitatore tecnologico primario del
corretto e pieno utilizzo delle potenzialità dei dati, presupposto della
condivisione stessa.

Gli attuali standard internazionali che identificano la qualità dei
dati, in termini di normalizzazione dei dati, affidabilità dei metadati
e reale corrispondenza con i dati documentati sono:

-  Standard ISO 25012 – Data Quality Model;

-  Standard ISO 25024 – Measurement of Data Quality.

Occorre inoltre evidenziare che:

Il *Data Quality Model* individua 15 caratteristiche di qualità:

-  alcune inerenti i dati stessi: accuratezza, attualità, coerenza,
   completezza e credibilità;

-  altre dipendenti dal sistema dove i dati sono raccolti:
   disponibilità, portabilità e ripristinabilità;

-  altre in parte inerenti i dati stessi e in parte dipendenti dal
   sistema: accessibilità, comprensibilità, conformità, efficienza,
   precisione, riservatezza e tracciabilità.

Lo standard ISO 25024, riguardante la misurazione della qualità dei dati
contiene:

-  un set di base di misure della qualità dei dati per ciascuna
   caratteristica;

-  un set di base di Entità target a cui sono applicati i sistemi di
   misurazione durante il ciclo di vita dei Dati;

-  una spiegazione di come applicare misure di qualità dei dati;

-  una guida per le organizzazioni che definiscono le proprie misure per
   i requisiti di qualità dei dati e la valutazione.

L’applicazione di questo standard può essere accompagnata dalle relative
Linee Guida (UNI/TS 11725/2018).

I succitati standard relativi alla qualità sono naturalmente riferibili
genericamente ai dati nel loro insieme. Sarà inoltre opportuno
considerare anche le caratteristiche di qualità legate a specifiche
tipologie di dati e, in particolare, alle modalità e alle metodologie di
aggregazione e di anonimizzazione dei dati.

Al riguardo, particolare attenzione va riferita agli aspetti specifici
in ambito statistico.

In tale ambito vi è una infrastruttura, anche normativa, consolidata
sulla qualità dei dati.

I criteri di qualità delle statistiche sono identificati e ben definiti,
nel regolamento [1]_ (CE) n. 223/2009 (anche detto “Legge statistica
europea”) e successive integrazioni e modificazioni: pertinenza,
accuratezza, tempestività, puntualità, accessibilità e chiarezza,
comparabilità, coerenza.

Nello stesso regolamento vengono fissati i principi statistici che
disciplinano lo sviluppo, la produzione e la diffusione di statistiche
europee (indipendenza professionale, imparzialità, obiettività,
affidabilità, segreto statistico e favorevole rapporto costi-benefici),
e si rimanda per maggiori dettagli al `Codice delle statistiche
europee <https://ec.europa.eu/eurostat/documents/4031688/9394142/KS-02-18-142-IT-N.pdf/2d3874da-4253-4f20-9cfd-304f48a5ed1a#:~:text=Il%20codice%20delle%20statistiche%20europee,statistici%20e%20i%20prodotti%20statistici.>`__\  [2]_.

Si riportano di seguito i principi per le diverse aree:

-  **Contesto istituzionale**: 1. Indipendenza professionale; 1bis.
   Coordinamento e cooperazione; 2. Mandato per la rilevazione dei dati;
   3. Adeguatezza delle risorse; 4. Impegno in favore della qualità; 5.
   Riservatezza statistica; 6. Imparzialità e obiettività.

-  **Processi statistici:** 7. Solida metodologia; 8. Procedure
   statistiche appropriate; 9. Onere non eccessivo sui rispondenti; 10.
   Efficienza rispetto ai costi.

-  **Prodotti statistici**: 11. Pertinenza, 12; Accuratezza e
   attendibilità; 13. Tempestività e puntualità; 14. Coerenza e
   comparabilità; 15. Accessibilità e chiarezza (Corrispondono ai
   criteri di qualità del Codice).

Il Codice delle statistiche europee è accompagnato da una raccolta di
metodi da applicare per soddisfare i principi del codice stesso:
l’\ *ESS Quality Assurance Framework.*

Analoghi principi sono ripresi nel `Codice italiano della statistica
ufficiale <https://www.sistan.it/index.php?id=63#:~:text=Il%20Codice%20italiano%20delle%20statistiche%20ufficiali%20%C3%A8%20il%20quadro%20di,uffici%20del%20Sistan%20devono%20aderire.>`__
(attualmente in corso di revisione) e dal Manuale Eurostat sugli
indicatori di qualità.

Dal punto di vista della misurazione della qualità, sono definiti
indicatori di qualità standard nel sistema statistico europeo e in
ambito UNECE:

-  Gli ESS Quality and Performance Indicators (Eurostat (2020) `ESS
   Handbook on quality and metadata reports, part III,
   C) <https://ec.europa.eu/eurostat/documents/3859598/10501168/KS-GQ-19-006-EN-N.pdf>`__.

-  Quality Indicators for the Generic Statistical Business Process Model
   (GSBPM) (UNECE (2017)

-  Quality Indicators for the Generic Statistical Business Process Model
   (GSBPM) - For Statistics derived from Surveys and Administrative Data
   Sources).

.. [1]
   Nel regolamento stesso le statistiche sono definite come “le
   informazioni quantitative e qualitative, aggregate e rappresentative
   che caratterizzano un fenomeno collettivo in una determinata
   popolazione”.

.. [2]
   Il Codice delle statistiche europee rappresenta il fondamento del
   quadro comune di riferimento per la qualità del sistema statistico
   europeo (SSE). Si tratta di uno strumento di autoregolamentazione
   basato su sedici principi riguardanti il contesto istituzionale, i
   processi statistici e i prodotti statistici. Per ciascuno di questi
   principi sono definiti alcuni indicatori di migliori pratiche e
   standard che costituiscono una guida e il riferimento per valutare
   l’applicazione del codice, migliorando la trasparenza all’interno del
   sistema statistico europeo.
