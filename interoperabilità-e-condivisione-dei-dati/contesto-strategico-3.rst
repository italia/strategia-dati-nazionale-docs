.. _contesto-strategico-3:

Contesto strategico
===================

In tema di condivisione e interoperabilità dei dati, l’analisi dei
differenti approcci internazionali ha evidenziato alcuni punti comuni
alle diverse strategie:

-  creazione di strutture di governance per fornire una direzione
   strategica;

-  definizione di standard comuni per facilitare l’interoperabilità,

-  creazione di cataloghi di dati e servizi per facilitarne
   l’individuazione, la condivisione o la fruizione.

Per citare alcuni esempi, il Canada ha previsto una **struttura
governativa che fornisce una direzione strategica in materia di uso e
condivisione dei dati**, in modo da ottimizzare l’interazione dei vari
attori governativi e non, mentre l’Irlanda ha adottato un approccio che
favorisce **l’interoperabilità dei dati tramite meccanismi
automatizzati** (Application Programming Interfaces).

A livello nazionale il Piano Triennale per l’informatica nella Pubblica
Amministrazione 2020 - 2022 recepisce le indicazioni contenute nel *EIF*
e il principio *once-only* per delineare obiettivi e risultati attesi
riguardanti il modello di interoperabilità, sviluppato congiuntamente da
AGID e Dipartimento per la Trasformazione Digitale.

Inoltre, il PNRR prevede un investimento apposito, 1.3.1, per la creazione della PDND che offrirà alle amministrazioni un catalogo centrale (catalogo API) dove erogare e fruire di servizi attraverso “connettori automatici” (le cosiddette “API” – Application Programming Interface) consultabili ed accessibili tramite un servizio dedicato, in un contesto integralmente conforme alle leggi europee sulla privacy. 
