Introduzione
============

Il presente documento è il risultato di un percorso di condivisione e
confronto, coordinato dal Dipartimento per la Trasformazione Digitale,
con le amministrazioni centrali e i gestori di servizi pubblici per
definire una **Strategia Nazionale Dati**. [1]_

La strategia ha l’obiettivo di medio e lungo periodo di **valorizzare il
patrimonio informativo del Paese** sotto molteplici aspetti, portando
quindi a una gestione dei dati pubblici più efficiente, a beneficio
della cittadinanza. Punta quindi a migliorare, nel settore pubblico, il
modo in cui i dati sono generati, protetti, utilizzati, gestiti e
condivisi al fine di creare servizi pubblici incentrati sul cittadino,
supportare le imprese e la ricerca scientifica, ottimizzare il processo
decisionale rendendolo sempre più aderente alle effettive necessità di
cittadini e imprese e sviluppare una moderna economia dei dati. Tra gli
obiettivi rientra anche la realizzazione di una piena interoperabilità
dei dati, che renderà lo scambio di informazioni tra le diverse PA più
efficiente.

Per fare ciò, la strategia mette **al centro l’individuo** e auspica una
gestione dei dati pubblici che sia sostenibile e rispetti i diritti
umani e i valori democratici. Pone quindi le sue fondamenta in una serie
di **principi guida etici**, già esistenti nel framework europeo e
internazionale, e nelle fonti normative in ambito di diritti
fondamentali nazionali e internazionali.

La Strategia è coerente con il Piano Nazionale di Ripresa e Resilienza (PNRR) dell’Italia e si colloca in continuità con la Missione 1  “Digitalizzazione, innovazione, competitività, cultura e turismo”. Più specificamente, la presente Strategia ha tra i propri  obiettivi garantire la piena interoperabilità tra i dati delle amministrazioni (Capitolo 5) e rafforzare le competenze digitali di base dei cittadini (Capitolo 7), obiettivi individuati altresì nella Componente 1 della Missione 1 (M1C1) “Digitalizzazione, innovazione e sicurezza nella PA” del PNRR.

Il documento, concepito di concerto con esperte/i e professioniste/i del
settore, definisce processi, ruoli, soggetti, e risorse (asset)
necessari per pianificare, realizzare e monitorare la gestione dei dati
a livello nazionale e identifica alcuni aspetti da migliorare nella
gestione attuale dei dati di interesse pubblico.

Oggi il Dipartimento intende sottoporre quanto elaborato al vaglio della
società civile, condividendo pubblicamente questo documento e
raccogliendo osservazioni e spunti utili al suo perfezionamento.

.. [1]
   Come recita l’articolo 34 c. 4 del DL 76/2020, “Con la strategia
   nazionale dati sono identificate le tipologie, i limiti, le finalità
   e le modalità di messa a disposizione, su richiesta della Presidenza
   del Consiglio dei Ministri, dei dati aggregati e anonimizzati di cui
   sono titolari i soggetti di cui all'articolo 2, comma 2 (“dando
   priorità ai dati riguardanti gli studenti del sistema di istruzione e
   di istruzione e formazione professionale ai fini della realizzazione
   del diritto-dovere all'istruzione e alla formazione e del contrasto
   alla dispersione scolastica e formativa”).
